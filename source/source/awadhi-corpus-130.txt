पिरात हैं। हम तौ अम्मा बाहर कछू न खाइत है। सब नकली चीजैं मिलती हैं। अम्मा के हाथे कै दाल भात अइस सवाद कहां। अरे अम्मा तू तौ जादू है जादू। कहते-कहते अम्मा की आंखिन से दुइ बूंद आंसू चुइ गये। अरे अम्मा का जाने कि यै दुइ बूंद आंसू ही तौ जोन्हैया के हीरा मोती हैं। इनका ना लुटाव मोरी अम्मा। तोहार आंखिन कै इन दुइ बूंदन के लिये जोन्हैया आपन सब कुछ लुटाइ सकत है।
रविकिशन का चेहरा तमतमाय आवा रहै अम्मा की बात सुनि कै-जोन्हैया। जोन्हैया!जोन्हैया!! तू लोग तौ एक माला बनाय के पहिर लेव जोन्हैया के नाम कै।
ऊ तौ तोहार सगी बिटिया है। हम लोग तौ कूड़ा मां मिले रहन।
जोन्हैया हंसि देति है ई तन की बातन पर। अरे मोरे भइया! बहिनी तोसे का लेत है,जउ वहि पर ऐतना झरसत हौ। अरे राखी कै धागे का यादि कै लीन्ह करौ। बहिनी तौ हमेशा आपन भाइन का पलक मां पुतरी तनसे छिपाय कै रखती हैं। पर शायद भइया लोग इतना सोचति नाय या दिन भरे मां घर मां कम वक्त बितावै कै खातिर ई सब घरेलू मोह-ममता से दूरि होय जात हैं। आज जोन्हैया कै खेत मां आलू खोदे जइहैं। पिछले बरस तक जोन्हयौ आलू खोदावै जात रहै। आसौ ना जाय पाई। इस्कूल मां मासिक परिक्षा चलि रही है। जोन्हैया जल्दी-जल्दी गिलास भर दूध पीके भागी। आजु साइकिल मां हवौ कम है। पम्प से जल्दी-जल्दी हवा भरति है जोन्हैया। 
-अरी जोन्हैया। कछू खायके जा बिटिया। सांझ तक लौटिहै। भूखी रही दिन भर।
-ना अम्मा,देर होय गई। आजु परिक्षा है।
जोन्हैया जल्दी-जल्दी आपन कापी किताबन का थैला सहेजै लागी। ऊ के दिमाग मां जूली मेहता का कल सुबह फेंका जुमला उछरि आवा-दोज डर्टी विलेज पीपुल। हमारी बराबरी करने चले हैं,माई फुट। जोन्हैया कै हाथ रूकिगे-देखइबे तुम्हैं के यै डर्टी विलेज पीपुल का कै सकत हैं। अरे अगर तुमरे जिती सुविधा हमका मिली होती तउ हम प्रदेस मां टाप कै लेइत। कार मां बैठि कै कालेज के गेट पर उतरती हौ,तुमका का मालूम जोन्हैया कै मील साइकिल खैचि कै इस्कूल आवत है। ठीक है तुम बड़े लोगन के बरे हम डर्टी पीपुल हैं ही तुमरे फुट के बराबर। और जोन्हैया के होंठन पर खिली-खिली ताजा मुस्कान देखिकै अम्मा पूछै लागीं-
-का है बिटिया। आपुइ आप हंसप्ति हौ?
कुछू ना अम्मा।