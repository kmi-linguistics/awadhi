करित है।
मलकिन केरी बड़ी-बड़ी आंखिन मां आंसू भरि आये। बिचारा अनाथ बच्चा। बड़ी हमदर्दी से ऊ अन्दर गई और एक लडडू चुपचाप हमरे हाथ पर रखि दिहिन।
-लेव चुप्पे खाय लिहेव। पंडित कक्का न देखि पावैं।
मालकिन जानि गई हैं कि यू पंडितवा हमरे पर जरत है। बहुत दिन से होटल केर सब इन्तिजाम पंडितै केरे हाथ मां है। जै संकर मालिक तौ बइठे बइठे तोंद सोहरावा करत हैं। बीच-बीच मां ऊपर चले जात हैं। मालकिन उनकी दोसर दुलहिन हैं। पहिले वाली चेचक मां गुजरि गई। उनके पांच बच्चा रहैं। बड़ी लड़की केर बियाह हुइ चुका है। उमिर मां ऊ मालकिन से बड़ी लागत है। पता नाय कइस मां बाप होइहैं जौ इनका हियां झोकिंगे। जैसंकर मालिक कबहूं कबहूं उनका बहुत मारत हैं। भला इतनी अच्छी मालकिन का गलती करती होइहै,जो उनकी मार परत है। पंडित कक्का दांत से होंठ दबाय के कहते हैं-
-नैपालिन है। पन्द्रा हजार मां लाए हैं मालिक। पूर पइसा वसूल ना करिहैं का? अब ई उमिर मां,सरीर मां गरमी बढ़ि जाता है ऊ ठहरी छोकरी गंधात बुढ़वा का परे किहिसि कि मार परै लाग।
हमार मन घृणा से भरि जात है। ऐतनी अच्छी अच्छी मेहरुवा बिकि जाती हैं और हम जानित है कि सुकरुवै बड़ा दु:खी है। सबसे खराब चीज है गरीबी। भगवान गरीब न बनावै तो मलकिन अइसी अच्छी मेहरुवा का बिकि जायं। हमार मन हमदर्दी से पिराय उठत है। भगवान मलकिनी केरे हिस्से केरा दु:ख दर्द हमकै दै देव। हम तौ अनाथ ठहरेन। हमार दु:ख केका टीसी। लेकिन मलकिन खुश रहै। पंडित कक्का कहत हैं ऊ मां बनै वाली हैं। उनकी गोदी मां एक छोटा-छोटा लाल-लाल गुलगोथना भइया खेली। सच्ची हम तौ ऊ का खूब खेलावा करिब। मलकिन का तनिकौ परेशान न करै देइब। नीचे से आय रही कान फोड़गारी हमरे कान सुन्न कै गई। मालूम देत है मालिक शहर ते लौट आये। भाग सुकरुवा भाग। मुह पोंछत हम भागि के जीना उतरित है। कुछ बोली उससे पहिले एक झन्नाटेदार झापड़ हमरे मुंह पर पड़त है।
-मादर.हरामजादा। सुवर की औलाद। काम धाम कुछ नाम अपने पित्तर तारै कोना अतरा ढूँढा करत है?
दनादन कइयेव लात घूंसा हमरी पीठि परउ परिगे। हम पीड़ा से दोहरे होइ के फुका फाडि कै रोवै लागेन।
-आ अम्मा ओ,ऊ ऊ अम्मा-अम्मा रे।
-अरे छोड़िदेव मालिक। सार हरामी है।