अपनी ई मध्यमवर्गीय नैतिकता का का करी। हमार आत्मा बच्चेन केर निवाले का सौदा करके स्वीकार नाय किहिस। परधान जी पूरे गांव मां कहत घूमत हैं-बहुत कुरसी तोरा करत है। लरिकन का कुछ नाय आवत जात है। अब कहै चाहे जौनु। रोजै तौ अफसर लोग मीटिंग रक्खत हैं। अब फाइल दबाय के हम सवेरहेन निकरि गयेन। ना जाई तौ का करी? इधर हम स्कूल से हटेन,उधर मास्टर लोग आजाद हिन्द फौज होइगे। अगर कोइक कुछ कहि देव तौ एजूकेसन कोड पूरक पूरा हमरी खोपड़ी पर झारि देत हैं। यहै लिये यूनियन बनी है। कर्तव्य धेला नाय अधिकार सबका मालुम हैं। ई नये लड़िका तौ अधिकार नीके पढ़ाय के भेजे जात हैं। एक मास्टर छुटटी चला गा। दूसर का कहेन कि हाजिरी लै आव। तब तक पांचवे क्लास का एक टी.सी. कटावै वाला लड़िका आयगा। हम कहेन जाव मास्टर साहेब क्लास मां हैं। फीस जमा कै के टी.सी. कटवाय लाव। ऊ लौटिके आवा। कहत है-मास्टर साहेब कहिन है टी.सी. काटना हमार अधिकार नाय है। हम सुनि लिहेन फिर समझाय बुझाय के टी.सी. देवायेन। अब टी.सी. पर दस्तखत तौ हमरे जरूर होत हैं पर लिखा पढ़ी तौ क्लास टीचरै करी। अब इनका को समझावै। थोड़े दिन बाद ऊ मास्टर साहब आये। कहिन-गुरु जी हमार ट्रांसफर करवाय देव। आवै जाय मां बड़ी परेसानी होत है। होम डिस्टिक चले जाई। तब हम कहेन-भइया ट्रांसफर तौ हमार अधिकारै नाय है। ई तो डिप्टी जी करत हैं। अब का का गिनाई। हम तौ आपन नौकरी और जिन्दगी दूनौ से आजिज आय गे हन। भगवान केहू का हेडमास्टर ना बनावै। वजीफा सबसे बड़ा सिर दर्द। लड़िका वजीफै लेय स्कूल आवत हैं। बाकी टेम मजूरी करिहै,खेत पर काम करिहैं भैंसी चरइहैं,छोटे भाई बहिन खेलहईं। खाना मिलै की बेरिया स्कूल मां हाजिरी। तुर्रा यौ कि स्कूल मास्टर चोर हैं। हराम का खात हैं। इनका तौ जेल भेज देय का चाही। अब बताव था कि हेड मास्टर बिचारा का करै? गाँव मां पोलियो ड्रॉप पियावैक है तौ स्कूल? मलेरिया निरोधक फाइलेरिया निरोधक अभियान है तौ स्कूल। चूहा मार आंदोलन तौ स्कूल। कबहूं-कबहूं तौ सरकार हमका लोगन का हरहा गोरु और गांव भरके खिड़की दरवाजा गिनै की डयूटी लगाय देत है। गांव मां जी के दुआरे झांकौ जाय ऊ समझत है मास्टर साहेब हमरी मेहरुवा निरखै आये हैं। लिखा-पढ़ी तौ बहाना है। ई बुढ़वा बड़ा हरामी है। ई की आंख मां सुअर केर बाल है और हम देखित है कि कै दरवाजा और कै खिड़की हैं। अब सुबह सुबह जी के दुआरे पहुंचि जाव ना दुआ ना सलाम।
-काहे मास्टर साहेब! का सुबह-सुबह कामौ करब बंद कराय देहौ।
-अरे भइया!सरकारी काम है। हम लोग तौ हुकुम बजाइत है।
