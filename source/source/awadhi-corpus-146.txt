केस यू रहै कि फूसी नाम केरी एक दस-ग्यारह वर्षीय बिटेवा का ऊकी अम्मा ऐतनी जोर से खोपड़ी मां पीढ़ा मारिस कि ऊ ठीरै-तड़पि-तड़पि के मरि गई। लड़की केरा कसूर यौ रहै कि ऊ पढ़ा लिखा चाहति रहै।
ऊ गांव के इकलौते प्रायमरी इस्कूल से कक्षा पांच की परिक्षा पास कै चुकी रहै। ऊकी अभिलासा रहै कि ऊ अपने भाई के साथ गांव से छ: किलोमीटर दूर पर जूनियर हाईस्कूल मां पढ़ै जाय। जादा जिद्द करै पर ऊ की अम्मा पीढ़ उठाय के खोपड़िप मारि दिहिस अउर लड़की का जै जै राम होइगा। गांव वाले महतारी का पकड़ि के थाना लै आये अउर ऊ आपन अपराध स्वीकारी कै लिहिस। रूकमनी देवी जौजा अजोधिया परसाद केरा यू बयान रहै के ऊ आपन बिटेवा का जान से मारा हरगिज नाय चाहत रहै। बस गुस्सा मां पता नाय कइसे यू हादसा होइगा। अब कसूर सरकार केरा है कि आजादी केरे साठ बरस बाद भी ऊ धौलपुर गांव मां पांचवे से आगे पढ़ै केरी व्यवस्था नाय कै पाइस। रूकमनी देवी जौजा अजोधिया परसाद का यहौ कहना है कि ओकी बिटिया केरे हत्यारे ऊके क्षेत्र के नेता,परमुख अउर परधान हैं जो क्षेत्र का दूनौ हाथे लूटि तौ रहै हैं,पर ई के लिए कुछ कै नाय रहे हैं। रूकमणी देवी की सुनी जाय तौ इनका सबका ऊकी बिटिया केरे कतल मां बराबर केरा साझीदार मानिके ओके साथै फाँसी दी जाय,तब ही बेबस फूसी केरी आतमा का नियाव मिली।
अब राम सजीवन पांडे आपन खोपड़िया खजुवावत हैं कि ऐमा कौनी-कौनी धारा लगावैं और केका मुल्जिम बनावैं। ऎतना जटिल केस तौ उनकी जिनगी मां कबहूं अइबै नाय भवा। रूकमणी देवी हौलात मां बंद है।
दरोगा जी का दिमागै नाय काम करत है मानौ उन पर गाज फाटि परी है। अब फूसी तुम ना मरतिव तौ का बिगरि जात। कम से कम हमार दिमाग तौ बचि जात। आपन खोपड़ी केरे चंद बचे खुचे बार नोचत दरोगा जी यही चिन्ता मां परे रहैं।
फूसी आंगन मां ऐक्कल दुवकल खेलि रही रहै। मिट्ठी चिल्लाय रही रहै-जीजी। जल्दी औट हो हमार पारी आवै। फूसी खिलखिलाय के हंसति अउर कहति-हम आजु ना औट होइबे।
-जीजी। औट होय जाव। मोर जीजी!
लड़ैती छोटी बहिन केरा मन राखै के लिए लेव फूसी औट। अब मिट्ठी केरी खुशी का का कहना। आहा हा हा। जिया औट होय गयी। जिया औट होय गयी। घर भर यउ तमासा देखैं मां लगा रहै। घर का यौ अघोसित नियम रहै के