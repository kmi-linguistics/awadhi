ब्राह्मण। ऊ की अम्मी बड़ा बराय के हमैं कुछ खायका देती रहैं। हम कबहूं भन्नाय जाई तौ बड़ी मिठास से समझावै लागैं ना बेटवाना। तोहार धरम ना लै सकी हम।
-तो अम्मी। हम तोहार बेटवा होइके पैदा होइबे।
-हमार सेाना बेटवा।
वै हमका खींच कै लिपटाय लेतीं। गांव छूटा तौ बरकतौ छूटिगे और उनकी अम्मी भी। बरकत की याद हमेशा हमरे मन मां बनी रही। फिर कबहूं आना भी भवा तौ बरकत से भेंट नाय होय पाई। बहुत दिन बाद हम गांव लौटे हन। मां-बाबा रहे नाय। दादाजी भी खतम होय गये। गांव पर अकेल दादी बची है। अबकी आऐ हन कि सब बेच बांच के दादी का अपने साथे लै जइबा।
-का हो मुन्ना। खाना लेव बचुवा।
दादी का लाड़ का सुर ऐसइ होत है। कबहूँ चिरैया,कबहूँ परयेउना,कबहूँ कुछ नवा-नवा नाम लइके ऊ हमका बोलावै करती हैं मानौ उमर भर का लाड़ प्यार अपने दुलारे पोता पर निछावर कै देना चाहती हैं।
-आइत है दादी।
छोटा सा उत्तर दै के हम हाथ धोइके रसोई मां आय बइठेन। दादी तौ ढेर सारा सरंजाम कर बइठी रहैं-दाल चाउर,रोटी भिन्डी केरी सूखी और बण्डे की रसेदार तरकारी अचार। दादी के हाथ से अचार का स्वादै और है। सिरके की ई महक शहर के अचार मां देवदुर्लभ है। सिरका दादी अपने हाथ रखती हैं। हमका बचपन केरी याद है कि अचार और सिरका दादी छुअै नाय देती रहैं। खराब होय जाई। सिद्ध हाथन से ही छुआ जात है। तब हम लोग उनकी भाषण देय की आदत से बहुत चिढ़ित रहै और उनका पुरानपंथी,ढकोसला बाज कहि-कहि के भुन्नावा,करित रहै। लेकिन अब समझ मी आय गवा है कि दादी सही कहती रहैं। कुछ चीजैं शुद्धता,मांगती हैं। दादी हमसे नाराज हैं कि हम पुरिखन का घर,खेती बाड़ी बेचै आये हन। बार-बार आंचल से आंखी पोंछि पोंछि कै हर चीज छूती हैं,जइसे आखिरी बार छुअै जाती हैं। दादी की केरी ई भावुकता हमका नाय समझ मां आवत। अब हम रहित शहर मां है। हियां घर दुआर खेत खलिहान की देखभाल करै वाला को है? पर दादी को कौन समझावै? खेत तौ गांव के ही रामचरन परधान लेय का तय्यार होयगे हैं। रेट कम लगाइन है पर भागत भूत की लंगोटी भली। बेकार परा है तौ जौ मिलि जाय वहै अच्छा। दुइ गाय हैं। दोनों दूध दै रही हैं। पाँच-