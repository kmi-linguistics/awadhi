है। कुछ कसकत है। काश हियां हमहूँ रहि सकतेन। फिर बाल बच्चेन का चेहरा जेहन मां आय जात है। कइसे निपटी। का करी। दिमाग तनाव से तपै लागत है। दादी गठरी लै के दुआरे पहुंची हैं। पूरा गांव जइसे दौरि के आयगा है। पांव छुई दादी,काकी,नानी, केरी आवाजैं। कान फोरे देती हैं। बरकत आगे बढ़ि कै गठरी थामि लेत है।
-तू तौ बहुत दुबरी होय गइव,दादी?
-कहाँ बचुवा। अब घरे आइ गयेन है,फिर तगड़ी होइ जइबे।
दादी पोपले मुंह मां हंसी। वाकई आज एत्ते दिन मां दादी के चेहरा पर चमक है। आज तक कुछ अपराधी अपराधी अपने का महसूस करत रहेन आज लगि रहा है खोपड़ी पर से बड़ा भारी बोझा उतरिगा है। सच है छोटे पौधा तो उखाड़ि के एक जगह से दूसरी जगह लगाए जाय सकत हैं,पर बड़े पेड़ जड़ से उखड़ के सूखि जात हैं। दादी गांव मां जरूर खुश रहिहैं। बरकत का दादी का ख्याल रखे का कहि के हम लौटि रहे हन। वहै गोमती का किनारा। रुकमी उदास खड़ी पानी का निहारि रही है। हमरे दिमाग मां फिर गूंजत है-नदिया जरि कोयला भई। हम एक ठंडी सांस लै के नाव मां बैठि जाइत है। नाव हिच कोला खात पानी मां आगे बढ़ि रही है। जीवन का है? नदिया की धारा अइसै तौ है। आना जाना। कभी इस पार कभी उस पार। यहि आवै जाय मां कितनी नदी जलिके कोयला भई,का हिसाब। नसीब अपना अपना।