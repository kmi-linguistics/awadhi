कउनौ अइस औगुन नाय रहै जउ परसादी मां नाय होय-चोरी चकारी जुआ,दारु,रहजनी। अबहिन तौ जेल ते छूटि कै आवा रहै। लउटि के फिरि वहै पुरानि बानि। कुकुर केरी पूंछ अइसि हाल परसादिव केर। अन्नदा काल्हिन पगार पाइसि आजुइ मरै आइगा। लाउ पइसा। देव पइसा। जानौ पइसन कै पेड़ लाग है अन्नदा केरी झोपड़ी मां। परसादी पूरी झोपड़ी खोजि डारिसि-कुछ नाय मिलातौ खउरियाय गा। कौनो अइसि बर्तनौ नाय रहै जेहिका बेंचि कै नगद कै लेय। भूमि फिरि कै वहिकी निगाह फिरि अन्नदा केरी वार घूमि गै। अन्नदा डराइ कै पाछे हट गै।
-का है रे? अइसेन टुकुर टुकुर काहे देखत है?
-लाव कछु रुपिया देव।
-कइसन रुपिया? कबहूं हमरेव हाथे वर कछु लायकै रक्खिस है? कमीना। नासपीटा। .
अन्नदा गारी देय लागी।
परसादी खइंचि कै वहिका झापड मारिसि।
-हरामजादी। जबान लड़ावति है। लाव। निकार पइसा।
परसादी केरे लात घूंसन सेने अन्नदा मुई पर गिरि परी। वहिकी मैली कुचैली सैकड़न पैबन्द लागि धोती कै खूट सेने बांधे बीसि दस-दस कै नोट जमीन पर बिखरि गये। परसादी वनका उठाइ लीन्हिसि। वउ तौ जुआ ख्यालै चला गा। अन्नदा भुइं पर परी-परी रोवति रही। कउनौ मूर्तिकार कै रची गरीबी केरी प्रतिमा जैसी अन्नदा मुंइ पर बिखेरी परी रहै। वउ रोवति जाय और गरियौतौ जाय तोहार नासि होय। तोरे कीरे परैं। तोहिकै बरम राकस लइ जाए। तोरी टिकटी उठै। गारी वहिके मुंह सेने सम्पुट तना निकरि रही रहैं। आस परोस केरी कुछ औरतैं झांकि-झांकि कै अपने अपने काम काजै मां लगि गई। उनके लिए कउनौ नवा काम ना भवा रहै। यउ तौ रोजीना केरा हाल रहै। उनकी आंखी और कान औसी चीख पुकारन कै आदी दुइ चुकै रहै। गरीबी तौ अपने आप मा एक अभिशाप है जहिसे ग्रसित मन दोसर वार ध्यान देइकै मोहलति नाय पावत हैं।
अन्नदा किसोरी हती,जब दुलहिन बनिकै आइ रहै। गरीबी केर असमै मार वहिका प्रौढ़ा बनाय दीन्हिसि। अच्छा खाय पहिनैक पउती तौ अन्नदा कौनेव बड़े घर की कुल ललना सेने टक्करि लई सकति रहै। लेकिन आधेन पेट रहै केरी यन्त्रणा से वहिका रूपरंग छिनिगा। वहु बुढ़िया होइगै। अब तौ वहु महरिन बाजति है। प्यार भरै कितने घरन मा काम करै जाति है तो ललचाई अांखिन सेने देखिति है केतना सारा सामान भरा है उनके धनवैभव भरे घरन मां। केतना सारा खायकै वइ थरियन मां छांड़ि देति हैं-अरहर कै देसी घी सेने छोंकी दालि,तैल मइहां बूड़े