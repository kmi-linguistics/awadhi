अच्छी नौकरी पाय जाय। फिर अपने बप्पा-अम्मा का कौनिउ तकलीफ ना होय देहै जोन्हैया। जोन्हैया की अम्मा पूरा साल दुइ धोतिन मां काटि देत है। वहिका का मालूम पार्क का है अउर सनीमा का होत है। अउर यइ जूली मेहता की अम्मा-सबीना मेहता-ऊ तौ मिनी स्कर्ट पहिनत है। अउर ऊ के नाखून तौ अइसे हैं जइसे जोन्हैया कै अम्मा नन्ही लाल चुन्नी की कहानी सुनावत है,तौ ऊमा नानी का भेस धरे लकड़ बग्घे के होत हैं। जोन्हैया की अम्मा तौ कबहूं फैसन करै का मौके ना पाइन। रातै से ऊ खिड़की देखै लागत है-हाय दइया। अन्जोर तौ ना होयगा। तोहार दाई गुस्सैहें। दिसा-मैदान,अस्रान अउर आंगन केरे'तुलसी चौरे कै पैकरमा। यउ तुलसी चौरा तौ जोन्हैया के घरे का तीरथ है तीरथ-यहै ऊकी कासी,ऊका काबा अउर यहै है जोन्हैया की भोली अम्मा की मासूम श्रद्धा का पूजा अस्थल। जोन्हैया आपनि अम्मा कै मुखड़ा देखति है तौ भगवान का रूप आंखिन मां उतरि आवत है। अगर कहूँ भगवान जी होइहैं तउ जोन्हैया की अम्मै तरह होइ हैं। कितनी पावन,कितनी मासूम है जोन्हैया की अम्मा-जैसे पहिल दौंगरा,जैसे पानी परे परि धरती के सोंधी गंधि। जइसे बेला कै फूलन कै खुशबू। जोन्हैया कै अम्मा तौ कबहूं आराम नाय पाइन। अब तौ ऊ के सलोने मुंह पर झुर्री देखाय लागी हैं। भोर से रात गयै तक काम,काम अउर काम। घर मां कामौ केतना होत है। आपन अम्मा कै तनिकिउ सेवा नाय कै पावत है जोन्हैया। कबहूं-कबहूं सोचै लागत है जोन्हैया मन मां आवत है जोन्हैया के-अम्मा। तुम हमका पालै के लिये केतना खून-पसीना बहायेव। हम तोहार रिन कबहूं ना उतारि पइबे। हमका पढ़ि-लिखि के कोई लायक बनि जाय देव फिर हम तोहका कौनउ तकलीफ ना होय देबै।
इस्कूल मां सबकै बापू आबत हैं-कोट पैंट लकदक जूता चप्पल। जोन्हैया के बापू वहै पुरान धोती-मारकीन कै बनियाइन अउर नंगे पांव खेतन मां काम करत हैं तौ बिवाइव फटि आई हैं। जबसे जोन्हैया शहर के इस्कूल मां पढ़ै लागी है,बापू औरौ मेहनति करै लागे हैं। जोन्हैया का मन भरि-भरि आवत है—हमका जल्दी से कौनिउ लायक बनाव भगवान-हम अपने बप्पा के पांव कै बिवाई ठीक कै पाई। हमरौ भाई टेरीकाट कै कमीज सियाइ पावै। ऊ तो रोज घर मां झगड़ा करत है-हम पढ़े ना जाबै। सब लरिका टेरीकाट कै नवा-नवा कपड़ा पहिनि कै आवत हैं,अउ हमरे पास वहै दुइ साल पुरान कपड़ा अउर जूता।
बापू वहिका समझावत हैं-अबकी फसिल पर नवा सियाइ देबै रे किसना। तू मन छोटा जिनकर। अम्मा कै धीमी आवाज उभरति है प्रतिवाद मां-जोन्हैयेव तौ पढ़ति है वउ तौ कबहिऊँ कौनिउ फरमाइस नाय करति है। दुइ रूपया दिहे रहन के कुछ खाय लिहे भूख लागै तो,हमरे लिए बाम खरीद लाई। अम्मा-तोहार घुड़वा
