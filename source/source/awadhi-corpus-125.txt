हमरे ऊपर सौंपि गयी हैं।
-अरे थू है तोरी पढ़ाई-लिखाई पर। 
मुन्ना भइया खंखारि के चाचा के मुँह पर थूकि दिहिस और टूट परा उनके ऊपर। दूनौ हाथन से खैंचि के चिता की ओर लै जाय लागा।
-हम तुमकौ जिन्दा न छोड़िबै। तू हौ सती होइहौ! मुन्ना भइया के पतले दुबले सरीर मां जाने कहां से दानवी ताकत आय गयी रहै। ऊका चार छ: लोग पकड़े रहैं तऊ खैंचि नाय पाय रहे रहैं। आखिर मां ऊ अपने चाचा का लइके चिता मां फांदि परा। चाचा चिल्लाते रहिगे। मांस जरै की दुर्गन्ध वातावरण का चीरत चली गयी। दुइ लोग हाथ पकडै की कोशिश किहिन। वह जरै लागै। अर्द्ध विच्छित ऊ बार-बार अपनी अम्मा के साथै मरै और वहिके हत्यारेन का मारै की प्रतिज्ञा कइके बार-बार आगी मां फांद परत रहै। बड़ी मुश्किल से लोग वहिका निकारि के घर तक लाये। हाथ पैरन की त्वचा जरि के सियाह होइगै रहै। जइसे जिन्दा मां आदमी भूत होय गवा होय। चाचा महोदय भी जरे रहैं,पर उतने नाय। भतीजे की तरफ देखत। उनका भय होत रहै। लड़के का तमाम दिन इलाज चला। स्वस्थ होइके ऊ फिर नदी किनारे आवा। ऊ की अम्मा जी जहां जलाय दी गई रहैं,हुवां बड़ा भव्य समाधि स्थल चाचा जी की तरफ से बनवावा गा अउर वहि पर संगमरमर की पट्टिका पर लिखा रहै-अमर सती माता चन्द्रकुंवर की समाधि। हर साल वहि पर मेला लगै लाग। जौ सती माता जीते जी आपन रच्छा न कै पाई,ऊ से रक्षा का आशीर्वाद लेय के लिए औरतें भीड़ लगावै लगीं। मुन्ना भइया फिर देस छोड़ि के पढै इंग्लैंड चला गा रहा,जहां से फिर कोई खबर हियां नाय आई।
नीचे ब्रूनो के हस्ताक्षर रहैं। 10 नवम्बर 1899 की तारीख पड़ी रहै। हमरी आंख से एक बूंद आंसू टपकि के स्क्रिप्ट पर गिरि पड़ा। तौ यउ है सती मइया की असलियत? यौ सब होत रहा है हमरे देस मा-यत्र नार्यस्तु पूज्यंते वाले देस मां-जेहि पर गर्व करै के लिए हमरे गुरु जी हमका सिखावत रहैं। अइसे-अइसे हत्यारे हुये हमरे देस मां। का कबौ उनकौ इतिहास लिखा जाई? धू-धू जरती औरतन की त्रासदी कबहूं सामने आई? हमरे सामने सती मइया केरा टीला है और ई ढेर सारे सवाल हैं। कोई जवाब है हमरे देश?