मिट्ठी खेलि है तौ ऊ औट न होइ है। यहै लिए बाहर केरा कोई बच्चा मिट्ठी के साथ खेलत नाय रहै। अब बची फूसी। तौ ऊ बिचारी कहां जाई। घौड़ा बनैक होय तौ जीजी ट्रेन बनिके सीटी देयक होय तौ फूसी जिया। इस्कूल से पीठ पर लादि के लावैक होय तो फूसी जिया। हमका गोदी मां उठाए-उठाए ऊ हमार सब फरमाइस पूरी करत रहै। अबहीं ऊ दिन हम मछरी के लिए रोवै लागेन तौ हमका करबी के खेत मां लै गयी अउर पेहंटुवा अउर फूट खवाय लायी.अब चाहै पढ़ाई होय ना होय खिचरी तौ मिलतै है। फूसी जिया कहत रही कि बहुत पइसा आवत है पर ऊ हरामी परधान अउर हेडमास्टर मिलि कै चट्ट कै जात है। जिया कहत रही के जब ऊ पढ़ि के बड़ी होय जाई तौ इनकी सबकी खबर लेहै। का सच्ची हमार फूसी जिया मास्टरनी होय जाती या कौनो अफसर जइसे बाहर से कौनो अफसर जीप गाड़ी मां बैठि के आय जात है तौ परमुख जी और परधान जी हाथ जोरे यस्सर यस्सर किया करत हैं? काहे मरि गयी हमार फूसी जिया। अब हमका को प्यार करी? बप्पा कहत हैं तोरी फूसी जिया सुरग मां गयी। ई सुरग का होत है? का परमुख जी भी सरग जइहैं। अम्मौ जइ है? ना भगवान इनका सरग मां ना बुलायेव नाय तौ ई हमरी फूसी जिया का जीना हुवौं हराम कै देहैं।
रामचन्नर केरी भूरी आंखी दप्प से जरि उठी। हम वहिका नीके पहिचानित है। हम अम्मा का चुप करावै लागेन-चुपाय रहौ अम्मा। जब लरिका सयान होइ जात है,तौ बाप महतारी का चुप्प होय जायक परत है।
अम्मा कम जहर बुताई न रहैं। ऊ चीखि कै बोलीं
-हम यहिका पैदा किये हन। ई हमका नाय पैदा किहिस है। हम ऐका न डरइबै। का गलत कहित है। सारा-सारा दिन आवारागरदी करत घूमत है। अरे टेम से शादी होय गयी होती तौ चार छ: लरिकन केर बाप होइगा होतै।
रमचन्ना दउरा अउर अम्मा केर झोंटा पकरि लीन्हिस। हम थर-थर कांपै लागेन। अम्मा बप्पा केरी हम तीनै औलादिहन। रमचन्ना,हम यानी फूसी अउर मिट्ठी। हमरे बप्पा बहुत गुस्सहिल हैं। अपनी जिन्दगी केरी सब तपिस वै हम चारन पर निकरी करत हैं। कबहूं हमरी अइसी तइसी होति है। मिट्ठी सबसे छोटी अउर लड़ैती है। ऊ का कम मार पड़त है। कबहूं अम्मा केरी धुनाई होय लागत है। अहिमा कोढ़ मां खुजली वाली बात ई रहै कि
