चाहै कै धरती मां गड़ि जाय। कहां जाय की से अपन दु:ख कहै कि भारतीय संस्कृति केरा भार औरतन पर लाद दीन्ह गा है। लालिमा यथायोग्य कोशिश कै रही रहै कि जीवन की गाड़ी पटरी पर चलै लागै। वहिके आगे वहिकी दुध मुंही बच्ची रहै। जिन्दगी अइसेन कटि रही रहै कि एक दिन तूफान आइगा। राति मां चौका बासन कै के लालिमा जैसेइ हाथ धोइके उठी,दरवाजे पर एक जोड़ा लाल-लाल आंखी वहिका घूरि रही रहैं। यै सोमेसुर बाबू रहैं। भूखे भेड़िया तना लार गिरावत लालिमा के जवान मांसल सरीर का आंखिन मां हजम कै लेइके लिए आतुर नरपसु। लालिमा कतराय के निकरैया भइ। विकृत कामुक पसु वहिका हाथ थामि लिहिस। लालिमा चीख पड़ी वहिका यउ आभास नाय रहै कि यै चीख केरा यू परिनाम निकरी। कछै देर मां पूरा घर वहिका घेरि रहिस। सोमेसुर बाबू मूड़ झुकाए खड़े रहैं। लालिमा की सास जब दहाड़ि के पूछिन-
का है रे सोमुआ?
-कुछु नाय अम्मा। यहै पहिले हमका बोलाइस,बादिका सोर मचावै लागी।
-हरामजादी। रण्डी। बज्जात। एक का खाय गई पेट नाय भरा। दूसर का खाय चली है। रांड का यै चलित्तर सोभा देत हैं। हाय राम। हे भगवान। हमका उठाय ले। हम कहां मरि जाई।
भागवन्ती दूनौ हाथन छाती कूटै लागी।
-तुम चुप रहौ,अम्मा। हम यहिका अभी ठीक करित है।
यै बड़े पुत्र रहैं-पराक्रमी परमेसुर बाबू।ऊ बाल नोचि कै लालिमा का भुई पर गिराय दिहिन और दनादन लात घूसन से मारै लागे। लालिमा बेहोस होय के गिरि परी। मार खात-खात वउ सबका सच्चाई बतावै की बड़ी कोशिश किहिस पर वहिकी कोई कुछ नाय सुनिस। वहिका धका दइके वै सुनसान राति मां घर से बाहर निकार दिया गा। वहिकी ननद पटाक से केवाड़ा बन्द किहिस। लालिमा बहुत देर तक केंवाड़ा पीटत रही,रोवत रही पर कोई वहिकी नाय सुनिस। यह अभिजात लोगन की कालोनी रहै। हियां पड़ौसी पड़ोसी का नाय पहिचानत लालिमा की कोई पुकार का जवाब नाय आवा। उठिके वउ लड़खड़ात पैरन से चलि परी। वहिके होंठन पर वहिकी बिटिया का नाम रहै। मगर कोई दरिन्दा वहि पर तरस नाय खाइस। वह चलत जाय रही रहै। अचानक ऊ का लगा कोई वहिके पाछे है। वह पलटी। चार सोहदा अइस नौजवान वहिका अपनी गिरफ्त मां लेत जाय रहे रहैं।