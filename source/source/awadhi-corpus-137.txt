कालिख
यउ नाय मालूम कि हमार नाम सुकरु कइसे परा। होय सकत है कि हम शुक्रवार का पैदा भये होई या जन्म से दूबर पातर होयके कारन सब हमका सुकरु-सुकरु कहैं लागै। हमका अपने बारे मां यहिसे जादा कुछ मालूम नाय कि हम जबसे होश संभारेन अपने का शंकर होटल वाले केरी दुकान पर जूठ बर्तन मांजत पायेन। अगर कहूँ हमरे अम्मा बप्पा होतीं तउ हम अइसे कइसे परे रहित और भूख से बिलबिलावा करित।
हमार होटल मालिक इतना जालिम है के तनिकै मां मारय लागत है वहिके मालूम देत लड़िका बच्चा हयें नाय। लेकिन यउ खाली भरमजाल है। अपने लड़िका बच्चन से और दूसर लड़िका बच्चन से और व्यवहार दुनिया मां होत है। हम ठहरेन अनाथ। हमरे ना आगे कोई और ना पाछे कोई। हम केहिसे आपन दु:ख रोई? अनाथ लोगन की कइस जिन्दगी होत है। यउ तउ कौनिउ भुक्तभोगी बताय पाई। कहा गा है जाके पांव न फटी बेवाई,सो का जानै पीर पराई।