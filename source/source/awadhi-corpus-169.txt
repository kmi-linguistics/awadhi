हमका पढ़ै लिखै केरा बहुत सौक रहै। कितनी मुश्किल से हम गांव केरी प्रायमरी पाठसाला से पांचवा पास कै लिहेन। अब छठी कक्षा मां नाम लिखावै के लिये हमका गांव से छै किलेामीटर दूर पूर्व माध्यमिक विद्यालय हडम्बा मां नाम लिखाव कै परी। हमार बापू यहि बात पर सिरे से इनकार कै चुका रहै कि हमरी पढ़ाई अब ना होय पाई। वह तौ कबहू हमसे सीधे मुँह नाय बोला। अब का बोली। कहत है-बिटेवन का पढ़ाय के का कोई? वै तौ अपने घर चली जइहैं। घर का काम धन्धा करै को आई?ई तौ बालिस्टर बनै लाग है। को यह मुसीबत मोल लेय?
हम मिनमिनाय के कहेन-बप्पा गांव के अउर बिटेवा तौ पढ़ै जाती हैं। हम हूँ उनके साथ जइबे।
बप्पा केरे गुस्सा से हम सबै डराइत हैं। एक दांय जौ मुंह से निकरिगा ऊ ब्रहमा की लकीर जानौ। ऊ जोर से दहाड़े-
-चुप रह हरामजादी। कुतिया। पढ़ाई करिहै? आपन औकात भूलिगै है। सबै कुतिया सरग चली जइहैं तौ पतरी को चाटी?
अउर बाप के कई धमाधम घूंसा हमरी पसलिन पर परे। हम आह करिके भुइं परि बैठि गयेन। आंखिन मां उमडि घुमडि रहे आंसू हमार करेज फारे देत रहैं। का पढ़ब लिखब कौनौ गुनाह है? हमका पढ़ाई मां ऐतनी रूचि भगवान काहे दिहिन? हम आपन जिन्दगी से ऊबि गये हन। अब भगवानै हमका मुक्ति दै संकत है। हम रोवत भये ताल केरे किनारे आय बइठेन। हुवां हमरे गांव केरी पूरी बच्चा पारटी जमी रहै।
-काहे फूसिया। काहे रोवत है? पपुआ पूछिस। ऊ हमार हमजोली है। हम आंसू पोंछि के लटियाए बारनमां हाथ पोंछेन।
-अरे ऊ रे दइया रे। मोर माई। अतनी बड़ी मछरी?
छमियां दूनौ हाथ फैलाय के चीखि उठी।
-कहां? कहां?
गांव के सब लरिका बच्चा उधरै दउरि परे। ई परमुख जी का ताल है।अम्मा कहति है पहिले ईमा मछरी पकरै पर कौनो पायबन्दी नाय रहै। पर अब परमुख जइसे ताकतवर लोग गरीब लोगन के नामे पर दस-दस बरस केरा पट्टा कराय लेत हैं अउर यहिमा रोहू,चाइना और ग्रास मछरी पालत हैं पट्टा कौनो दलित या भूमिहीन आदमी केरे नाम पर और मजा उठावत हैं परमुख जी जइसे लोग। सब बच्चन की आंखी ताल के वै पार खटिया पर पहुड़े रामखेलौना पर परी। ऊ बन्दूकं