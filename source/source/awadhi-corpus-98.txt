नारसिंहन कि पैकरमा
चन्दावती कि आँखि खुल गै रहै,लेकिन अबही राति रहै तो वा पहुड़ी रही। वहिका फिरि तमाम बातै यादि आवै लागीं। अब वा खुली आँखिन ते सपन द्याखै लागि। पुरानी तमाभ बातै यादि आवै लागीं।
इन्दिरा मइया केरि नसबन्दी-वाली जोजना चली रहै तब। गाँव के सात आठ मनइन केरि जबरिया नसबन्दी कइ दीन गय रहै। तमाम जवारि क्यार मनई नामर्द कइ दीन गे रहैं। चोरी-चकारी कम हुइगै रहै,काहे ते जो कोऊ चोरी मा पकरा जाति रहै वहिकी नसबन्दी कै दीन जाति रहै। नसबन्दी क्यार केस दीन्हे ते नौकरी मिलै,जो नौकरी म पहिले ते रहै वहिकी तरक्की होय लागि रहै। कइयौ गरीब दुखिया अपनि इन्द्री कटवाय कै सरकारी कर्जु पास करवायेनि रहै। बिलाक वाले अपसर बतावति रहैं कि जी गाँव मा नसबन्दी के सबते जादा केस हुइ जइहै वहिमा खडंजा बिछावा जायी। वहि गाँव का आदर्स गाँव माना जायी। यहि उलटे-पुलटे आपरेसन मा कईयो परलोक सिधारि गये। अस्पताल वाले न बुढ़िया देखिन न जवान,जउनि मेहेरुआ अस्पताल आय गय तीकी नसबन्दी कइ डारेनि। जादातर गरीब औ अनपढ़ यहिके सिकार बने। हाँ सबते बढ़िया एकु कामु यू भवा कि सब काम टेम ते होय लाग रहै। सब दफ्तर टेम ते खुलै लाग रहैं। रिस्वतखोरी कम हुइगै रहै। डॉकहर बाबू करमचारी चौकस हुइगे रहैं।-सो दौलतिपुर क्यार इस्कूलु होय चहै थाना सब जगह करमचारी चौकस हुइगे रहैं।-सो दौलतिपुर क्यार इस्कूलु अब सुधरि गवा रहै। गाँव के सब लरिकवा बिटेवा टेम पर इस्कूल जाय लागि रहैं।
तबहें चन्दावती पाँच दर्जा पढ़ी रहै। अब वा रोजु संकर के लरिकवन क लइकै