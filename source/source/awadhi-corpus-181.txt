फिर तौ ऐतना हल्ला मचा कि घर मां सोयगे लोग चौंकि-चौंकि उठि बैठे। बहुएँ छत पर आय बइठीं। सास कहानी सुनावै जाय रही हैं। हमहूँ लोग,सुनि लेई।
चम्पा देवी धीमे मुसकानी। का बहू लोग। तुमकौ चैन नाय परा? यै तौ लरिका हैं। तुम सब सोवौ जाय।
-नाय अम्मा। आजु हमहूँ लोग कहानी सुनिबे। कोई अच्छी सी कहानी सुनाव,जेहिमा आदमी लोगन केरी मूरखता केर बखान होय। ई सब औरतन का जाहिल समझत हैं और अपना सब बड़े काबिल हैं।
-अम्मा खंखारि के गला साफ किहिन-अच्छा सुनौ। आज तुमका दुइ मर्तबान फारसी कै कहानी सुनाई।
-हाँ अम्मा! हाँ अम्मा!
-तौ सुनौ।
एक गाँव रहै पुरवा गुरदास पुर। वहिमा सबै जुलाहा रहत रहैं। यउ तबकै बात है जब पंजाब पर दुर्रानी शासन रहै। दुर्रानी फारसी बोलत रहैं अउ जुलाहा पंजाबिक अलावा और कुच्छु नाय जानत रहैं। यहिसे जुलाहा बड़ी मुश्किल मां परिगे। हाकिम महसूल लेय बदि आवैं तउ जुलाहा न अपन नफा समझाय पावैं आउ न नुकसान। कौनिउ सिकायतौ नायकरि पावैं। वै अपन सब मालमता हाकिम केरे समुहें रखि देंय और अपन जान छोड़ावैं।
एक दिन गांव वाले यकट्ठा भे और यउ फैसला किहिन कि दुइ बुद्धिमान आदमी काबुल या फारस जाय अउ हुवां ते फारसी भाषा लै आवै। यहिके लिये दस-दस रुपया चंदा लाग। दुइ बुर्राक सफेद दाढ़ी वाले जुलाहा चुने गे। दुनहू केरी अकिल मंदी केरे किस्सा गांव केरे हर जुलाहे केरी जुबान पर रहैं। दुनहूँ बुढ़वा वहे दिन पैदर लम्बे सफर बदि निकरि परे। अनमोल फारसी भाषा लावै के लिए पेसावर शहर ते होति भये दुर्गम खइबर दर्रा पर होय के वै आगे बढ़े। दोनौं बुढ़ऊ हर गांव म रुकैं और बड़ी जिज्ञासूा से पूछैं-हियां कौनो फारसी बेचै वाला है? गांव वाले उन पर हंसै लागै,उनके खिल्ली उड़ावैं। आखीर मा वै जल्लाबाद शहर मां पहुँचे। शहर कै दरवाजा पर उनका एक काइयां और बेरहम आदमी मिला। जुलाहा वहि से पूछिन-हमका हमरे गांव के बदि थोड़ी फारसी चाही। वउ आदमी तुरतै जानिगा के यै महामूरख हैं। उनका उल्लू बनायके पइसा ऐंठि लेव। कहिसि-काहे नाय। हमरे साथ चलउ। अगर तुम कीमत दै सकौ तौ हमरे पास दुइ मर्तबान बहुतै आला दर्जे केरी फारसी है। वउ उनका अपने घर लइगा। बढ़िया खाना खवाइसि और सोवाय दिहिस। यह वहै मौसम रहै जब बर्रयां छत्ता बनउती है। वउ मक्कार आदमी दुइ मर्तबान मां कुछ मिठाई रखि कै उनमा बर्रेय्या केरे बच्चा मट्टी सहित