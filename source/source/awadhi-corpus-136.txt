साहब। सच है जाके पांव न फटी बिवाई,सो का जानैं पीर परायी। अरे देखौ भगदर मचि गै। बरात आयगै। हमका वर पक्ष केरी औरतन केरा स्वागत करैक है। पंडाल खचाखच भरा है। समहें परी सानदार लाल कुरसिन पर कन्या केरी फूफू,मौसी और मामी बिराजि रही हैं। हम ठहरेन कन्या केरी चाची। जी,कौनौ महिमान थोड़ै हैं हमरी लड़की है जी। हम सबका हाथ जोरि-जोरि कै परनाम कर रहे हन। काफी और नाश्ता देवाय रहे हन। जी,हमरी गुलाबी धोती केरा रेसमी आँचल फरफर उडाय रहा है। हमरे हाथन केरी खबसूरत मेंहदी-यहि मेंहदी केरा हाल न पूछौ साहब। एकै दिन पहिले केरी बात है,मेंहदी लगावै वाली घरे आई रहै। पहिले कन्या का मेंहदीं लागि,पाछे घर की दोसरी लरकिन मेहरुवन का लागै। कन्या केरा रंग थोरा दबत हुआ रहै,सांवरे से एक कदम आगै जानौ,कद बूटा सा रहे और सरीरौ लहीम सहीम,लेकिन पैसे वाले बाप केरी इकलौती कन्या का कौनौ कमी होय सकति हैं। दुलहौ खूब गोरा चिट्टा खबसूरत रहै। तौ बिटेवा तलवन से घुटनेन तक,हाथेन से कोहनिन तक अउ कंधेउ पर टैटू माका मेंहदी लगवाइस। यहिसे वहिकी रंगत अउरिउ सियाह लगै लागी। हमरउ मन भवा मेंहदी लगवाई। जी,हंसि रहे हौ आप? अजी बिटेवा हमसे उमिर मा बहुत छोटी नाय है। संयुक्त घरन मां हमरे अइसी छोटी अम्मा दादी,नानी,चाची सबै मिल जाती हैं। हमका मेंहदी लगावैक फुरसतै कहां है। जी,दुइ-दुइ बच्चा। घरेक काम नौकरी,हाट बजार,नाते रिश्तेदार। कहिके पास टैम हैं,जउ मेंहदी लगाय के बैठे। हमरी भांजी बारि बार-बार टहोकि रही है। जाव,मामी,जाव। मेंहदी लगावै वाली हमरे सुकोमल हाथ थामि लीन्हिस-वाह। कितने सुन्दर हाथ हैं। इनमा रची मेंहदी कितनी खबसूरत लागी। कन्या के सांवले चेहरा पर ईष्या कै लहरि दउरि गै। वा तीखे तेवरन मां रिश्ते की कउनिउ बहिनी से झगडै लागी। जी,ठीक समझेउ आप। मोहि न नारि नारि कै रुपा।
लेकिन हम ठहरेन सीधे-सादे प्राणी। हम तौ सब वार सेने लापरवाह बस मेंहदी लगवाइत हन। कहैक तौ दादिउ होइ गेन नानिउ होय गेन। लेकिन पदवी सेने उमिर तौ नाय बढ़ति है। सच हैं,रिश्ते नातौ का चीज हैं। केतनी गहराई तेने यइ हमका बांधे राखत हैं। हमरी कौनिउ कन्या नाय है। कन्यादान कइके हम पूर्ण काम होइ जइबा। हमरी सुखद कल्पना का एक खुरदुरी आवाज विराम दिहिस।जी,ठीकै समझेव आप। हमरी जेठानी केरी कन्या-भावी वधू रहै।
-आपन मेंहदी केर प्रेमेंट देव।
