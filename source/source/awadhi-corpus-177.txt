बुढ़वा के रंगीन ख्यालन मां अबहू खोये हौ। गोली मारौ बुढ़वा का। आज शहर मां बड़ा काण्ड होइ गवा। रामसेवक लाला केरी बिटेवा लाल मोहम्मद गददी के लड़िका साथ भागि गई। लाला एफ.आई.आर. लिखवाइन है के उनकी बिटेवा का अपहरण भवा है।
-हाँ। हाँ। का भवा।
आसपास और दुइ तीन रसिक मास्टर आय जुटे। निन्दा सबद रसाल ठीकै कहा गा है। हमार तौ प्राइमरी स्कूल है,साथे मां जूनियर हाई स्कूल है। हमरे स्कूल मां तौ हेडमास्टर साहब,हम और एक शिक्षामित्र है। जूनियर मां पांच-छ: मास्टर हैं तौ रौनक बनी रहत है। तेवारी जूनियर केरे साइंस टीचर हैं। साइंस वाइंस तौ नाम है। कइसौ प्राइवेट इण्टर कै लिहिन है। परमोसन होयके आये हैं। आवत जात कुच्छौ नाय है। खुदै कहत हैं हम नकल कै के पास भये रहन।
पढ़ावै लिखावै की तरफ उनका रुझान तनिकौ नाय है। स्कूल आयके इधर-उधर केरा गप्पा सटाका,फालतू बात,तीन तिरपंच,यूनियन बाजी और अगर उनके हेड कुछ काम करैक कहि दिहिन,तौ अज्ञात सत्रु का गारी गलौज देना उनकी आदत है। हम कइयौ बार समझायेन तेवारी,यू ना किया करौ। हेड मास्टर तुमसे उमिर मां बड़े हैं।
तेवारी हमरी बात चुटकी बजाय के उड़ाय देत हैं-अरे तुम सीधे साधे हौ मास्टर साहब। शहर से आये हौ। तुमका का मालुम? इनका हमहीं रखवाये रहन। अब हमहीं का तालीम पढ़ावै लागे हैं। लेकिन हमहूं कम नाय हन। अइस फुलेरी रोज छोड़ित है कि हेडमास्टर साहब के चूतर नाय लगै पावत हैं।
हमका मालूम रहै कि तेवारी और उनके हेडमास्टर केरी पटरी नाय खात है।
एक दूसर का नीचा देखावै के लिए वै कुछौ करैक तैयार रहत हैं। उनका दूनौ जने का यउ अहसास नाय है कि अहिसे उनका केतना उपहास होत है। दूसरन के हंसौवा के पात्र बनिके पता नाय कउन आनंद केरी अनुभूति होत है। खैर हमका का? ऊ जानैं उनकेर काम जानै। हम अनमने मन से फिर टिफिन केर सामान खतम करै मां जुटि गयेन। लेकिन घूमि फिरि कै बार-बार हमार निगाह फिर वहै बुढ़वा की ओर चली जात रहै। थोड़ी देर के बाद ऊ बुढ़वा चला गा तौ हमरी जान मां जान आई और हाथ धोयके हम फिर पढ़ावै लागेन। छूट्टी केरा घंटा बजा। लरिका खुशी-खुशी घर की दिशा मां दौरे लागे। हंसत खिलखिलात बच्चा जइसे दुनिया केरी हर चिन्ता से निरद्वंद्ध खेलत कूदते जाय रहे रहैं। जबकि हम बड़े दुनिया जहान की चिन्ता,छल प्रपंच और गम मां दबे मानौ पैर घसीटत घर की ओर चले।
