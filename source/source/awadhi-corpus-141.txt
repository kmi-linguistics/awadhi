जोन्हैया
बड़ी-बड़ी पुरइन के पात अइसी पलकें,गर्व से उठी सुतवां नाक,अमिया की फांकी अइस आंखी,सहत भीगे से होंठ-देखै वाले देखत रहि जांय अइस रहै जोन्हैया। रूप-रस की साकार चांदनी-महतारी बाप कै करेजे का टुकड़ा-जोन्हैया। गांव मां कौनिउ दूसर अइस बिटेवा न रहै। वउ चलै तौ हवा हंसै लागै,बिरवा फूल बिखेरै लागैं,अउर चांद तौ सरम से बादरन मां छिपि जाय। वाह जोन्हैया। पैरन मां बाजत पायलिया के घुंघरू समूच घर का थिरकाए रखैं। पुहुमी पर वहिके लाल-लाल पांव परैं तो धरती मानौ सकुचाय उठै। पास-पड़ोस की मेहरूवा काम निकारि-निकारि कै रामचरन कै घरै आवैं-जोन्हैया का देखइ की खातिर-टुकुर-टुकुर देखा करैं-देखा करैं। अइसी रहैं जोन्हैया कै रूपमाधुरी। वहै जोन्हैया कै मारे पूरे गांव मां खलबली मचि गई रहै,जब वा चौपाल मां जायके निधड़क रामचरन के समुंहे खड़ी होयके बोली-बप्पा!