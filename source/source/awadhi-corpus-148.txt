यहिके बावजूद हमरे बारे मां लोगन का कुछ गलत फहमी है कि हम कट्टर हिन्दूवादी हन। जबकि सद्दाम हुसैन का फांसी भई तौ मोहल्ले भर मां सबसे जादा गमगीन हमरै परिवार रहै। तौ अपने घर मां तमाम उर्दू के शायर अदीब लोगन का बुलावै के बावजूद उर्दू केरे जलसा मुबाहिसन मां हमरी शिरकत ना के बराबर रहै। अइसे मां जब यू कार्ड आवा तौ हम आश्चर्य के मारे बेहोस होत बचेन। हम हिन्दी वाले तो उर्दू वालेन का बराबर बोलाइत है,लेकिन ई उर्दू वाले शायद हम लोगन का हिन्दोस्तान या भगवा ब्रिगेड समझि के जरा दूरै रहत हैं। अइसे मां मुसलमानी जलसा अउर,वहिमा हमरे अइसी हिन्दुन पर आग उगलै वाली चरम नारीवादी महिला का स्पेशल गेस्ट बनागा,कुछ समझ मां नाय आवा। हमरे पतिदेव वइसै हमरी इन इक्स्ट्रा करिकुलर ऐक्टीविटीज से चिढ़े रहत हैं। भरे बइठे रहैं। मुंह ऐंठिके बोले-ई हिन्दीवाले का कम जान के ग्राहक रहैं। ईरान से तूरान तक बहिन जी का निमंत्रण आवत रहै,अब ई उर्दू वाले और जान के ग्राहक होइगे। हम तौ ससुर कहूँ ड्राइवर की नौकरी कै लिहे होइत तौ अच्छा रहै। पत्नी के ड्राइवर होयसे तो नीकै है। यहिके अलावा हमरी शान मां जौ-जौ कसीदा काढ़िन ऊ आप लोग ना सुनौ वहै अच्छा। अब मियां बीबी मां तौ ई सब चलै करत है। ई मां कौन खास बात है। जब मेहरुवा शायर या लेखक पति का बैंड बजाय सकती हैं तौ हमार पति ई हिन्दी केरी नाचीज लेखिका का बैंड बजावत हैं तौ ईमा कौन खास बात है। खैर बड़ी मुश्किल से उनका समझायेन कि ई साक्षरता की गोष्ठी है अउर हमका बच्चेन की पढ़ाई लिखाई पर तकरीर देयका है तौ रिसाय के बजाय हमार सहयोग करैक चाही। वगैरह-वगैरह पति-धर्म पर बड़े-बड़े भाषण देयके बादौ उन पर कोई असर नाय देखाई परा। उल्टे लड़का बच्चा हमका चिढ़ाना सुरु कै दिहिनि मानौ हम लाल मस्जिद मां मुसर्रफ के खिलाफ कोई तकरीर देय जाय रहै हन और हुवां से बेनजीर की तरह हमार जनाजै लौटी। कोढ़ मां खुजली या भई कि हमरे जेठ जी रामायन बैठाइन रहै। ऊ मां पोती के मुण्डन की दावतौ सुमार रहै। अब जलसा अउर रामायन का समय एक रहै तौ महाभारत होना लाजिमी रहै। हमरे पतिदेव नवाज शरीफ की तरह कोप भवन मां रहैं। हम बेनजीर भुट्टो की तरह बीच केरा रास्ता निकारै की कोशिश मां जुटे रहन। काहे कि हमरी लेखकी खोपड़ी मां मुल्ला-लोगन का जलसा देखै की बड़ी इच्छा रहै। तौ पतिदेव से अर्ज किहेन।
-अजी सुनत हौ?
-सुनाव।"
-ई सकल बनाये का बैठे हौ? अइस कौन आफति आय गयी है जो अइसे रिएक्शन कै रहे हौ?