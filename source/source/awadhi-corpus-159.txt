पतिदेव मुंह बिगारि के बोले। हम चुपचाप आगे बढ़ेन। कुछ मौलाना टाइप पुरूष जो हमसे सरमाय रहे रहैं और कुछ रूआब मां आय गे रहैं,एक दुसरे से खुसर-पुसर कै के हमरे पतिदेव के पास आयके पूछिन कि यहे मोहतरमा डा० ज्ञान हैं? जबाब हां मां पायके ऊ दउरि के आये और बड़े अदब से हमका मंच पर स्थापित कराइन जाय। फिर कार्यक्रम सुरू भा। अब हम लोगन की तरह सरस्वती जी से कार्यक्रम तौ सुरू नाय होयक रहै। एक सज्जन मुंह मां सिगरेट बराबर लगाए टहल रहे रहैं,जिनका देखिके पुरानी फिल्मन के देवानंद की याद आय जात रहै। वै आयके आदाब बजाइन और पता चला यहे आयोजक हैं-जनाब......तब तक एक परदानसीन आय गयीं-बुर्जुग मोहतरमा रहैं-पता चला उर्दू की नामचीन लेखिका हैं जो खैराबाद की हिस्ट्री लिखिन हैं और राज्य की तरफ से पुरस्कृत होय चुकी हैं। थोड़ा हसद भी भई,कि हमसे तौ उर्दू के लेखक बढ़िया हैं,जौ नगर की हिस्ट्री जागरफी लिखि के पुरस्कृत होय चुके हैं और हियां माब दौलत बीसन साल से साहित्य का बेड़ा गर्क कै रहे हन और कौनिउ सरकार हमका फूटी आंखिन देखा नाय चाहत है। कुछ लड़की आय गई तौ जान मां जान आई और हम सहज भयेन। वइसे सिगरेट से हमका एलर्जी है और अइसे लोगन से हमका बहुत घबराहट होत है जो सिगरेट परमानेंट मुंह मां खोंसे रहत हैं। यहिमा उनका कौन सुखानुभूति होत है भगवान जानै। हमका तौ सिगरेट देखिके खोपड़ी पर बना क्रास तुरन्तै याद आय जात है जो बिजली के ट्रांसफारमर पर बना होत है। खैर हमरी तारीफ के तमाम कसीदा पढ़े गे और आपन भाषण देइके पहिले हमार गुलपोशी की गई। अपनी तकरीर मां पूरी दुनिया जहान का साक्षर बनावै का संदेश दै के और आयोजक जनाब से पूरी हमदर्दी जताय के (पहिले ऊ कहि चुके रहैं कि ऐतने भले काम मां नगर से बहुत कम सहयोग मिला।) हम कैसेव बइठेन कि तब तक फरमान जारी भा कि गाड़ी स्टार्ट है और मोहतरमा के शौहर बाहर प्रतीक्षारत हैं। हम उठि लियेन। गाड़ी चलै के साथ उनका प्रवचनौ चलत रहा। हमरी सोशल सर्विस मटरगश्ती,साहित्य सेवा सबके बखिया बारी-बारी उधेड़े गे। घर पहुंचि के जौ बरतन हाथ मां आवा वहै जमीन पर दै मारा गा। हमरे ऊपर का गुस्सा गिलास,लोटा और थरिया सहन किहिन। ई एक तरफा पाकिस्तानी लड़ाई मां एक भारतीय गिलास,एक अदद लोटा,पानी की एक बोतल और हमरी कुछ कविता कहानी सहीद होय गईं। हम उनकी आत्मा की शान्ति के लिये प्रार्थना करै रहे रहन कि हमरे दोनौ बाल गोपाल,जौ अब तक अमरीका की भूमिका मां रहैं,सामने आय के संयुक्त राष्ट्र संघ होइगे और ताऊ जी के घर जाय की अपील करै लागे। तब तक हमार बर्तन चौका इंचार्ज पिंकी देवी पधारीं। घर की दसा देखिके फरमाइन-का इराक पर अमरीकी हमला
भवा रहै?