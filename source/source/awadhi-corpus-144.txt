उन लपटन से एक असहाय अबला नारी बाहर निकलै का छटपटाय रही है। ऊ चीखि रही है। जल रहे मांस केरी दुर्गन्ध हवन सामग्री मां छिप गई है। सती माता की जय। सती मइया कै जय। बोलौ सती मइया की? जय। जय। अनवरत जैकारन मां अबला की चीखैं कोई नाय सुनि रहा। सती कराई जाय रही,स्त्री के सीने तक आगी पहुंचि गई है। असहनीय वेदना से ऊ छटपटाय रही है और लोग? चिता पर फूल नारियल और बतासा,मखाना फेंकि रहे हैं। अर्द्धविक्षिप्त भीड़ नारा लगाय रही है जै! सती मइया कै जय हो,सती मइया कै जै हो!
हम पुरातत्व विभाग मां नई-नई नियुक्ति पाये नौजवान हन। हमरा नाम है-आत्म परकास सिरीवास्तव। अपने मां-बाप केरी इकलौती औलाद हम अपने मामा के हियां रहि के कइसेव पढ़ि-लिखि गयेन। मां-बाप बचपनै मां एक सड़क दुर्घटना मां गुजरि गये रहै। मामी तनी जबान केरी कड़वी जरूर रहैं,लेकिन हमका ऐतने दिन पास रखिके हमार भार उठाइन। हम उनके ताउम्र सुक्र गुजार रहिबै। पुरातत्व विभाग मां नौकरी मिलतै पहिल पोस्टिंग राजस्थान केई दूरदराज कस्बा मखनपुर मां भई। हियां की सती मइया देश भर मां मसहूर हैं बड़ा भारी मेला लागत है। साथै ऐतिहासिक दृष्टिकोण से ई अस्थान का पुरातात्विक महत्व है। हमरे पास करैक कोई जादा काम ना रहै। अइसन पुरानी फाइलें पलटा करित रहै कि एक बहुत पुरान कीड़ा खाई स्क्रिप्ट हमरे हाथ परी। कौनो बिलियम ब्रुनो साहेब केरी हस्तलिपि मां लिखी वा स्क्रिप्ट सती मइया केरी कहानी रहै। सती मइया का नाम पढ़िकै हमार उत्सुकता जागी। हम बड़ी सावधानी से बहुत पुराने कागज का एक एक टुकड़ा पढ़ेन। हर पुरजा हमका बिलियम बेंटिक करे युग मां लइगा। अठारहवीं सताब्दी केरा माहौल हमरे दिमाग पर हावी होइगा। ऊ दस्तावेज पढ़िकै हमरे दिमाग केरी चूलैं हिलि गई। का रहै सती मइया केरी असलियत कौन रहैं उनके पति? कइसे सती भई ऊ। हकीकत और प्रचार मां बहुत अन्तर होत है। जइसे लक्मे क्रीम के विज्ञापन से कउनौ आपन त्वचा केरी रंगत नाय बदलि सकत है,वहे तरह कोई के बताये अउर अपने आप जानै केरी हकीकत मां बहुत फर्क होत है। हम बड़ी सावधानी से वै स्क्रिप्ट का पढ़त रहेन और जइसे अठारहवीं सदी हमरे अन्दर हा-हा करत उतरि आयी।
सन्ध्या बेरिया दिया बाती केरा टाइम होइगा रहै। मखनपुर के उइ दो मंजिला मकान मां रोशनी हुइ गई रहै। घर के मालिक बाबू जी चश्मा लगाये कुछ पढ़ि रहे रहैं। कनपटी पर लटैं सफेद होय लागी रहैं। बाबू बिश्वेसुर प्रसाद सिंह एक भव्य सख्सियत के मालिक रहैं। बाबू साहेब,अम्मा जी और उनकी एकलौती औलाद मुन्ना भइया। बस यहै बासिन्दे रहैं ऊ भव्य मकान के। बाबू साहेब की पुस्तैनी