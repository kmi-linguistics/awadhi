पाँच हजार की बिकि गई हैं। एक के पूरे पैसे नाय मिले हैं। बादि मां देय का वादा किहिन हैं। चलौ ठीक है। दे दे हैं तौ ठीक नाय तौ तीनौ हजार बहुत हैं। श्यामा और धौरी गाय दादी का बहुत प्यारी रहैं। श्यामा गई तौ दादी हिचकी लै लै रोई। हमको बड़ी तकलीफ भई। लेकिन हम का करी दादी? शहर मां दुइ कमरा किराए पर लै रक्खे हन। मकान मालिक केरावा थोड़ै लेत है हमार खून चूसत है। ई सब बेंचि बांचि के छोटा मोटा प्लाट लइके हमहूं अपन घर बनवाय ली तौ यौ किराये केर झंझट हटै। मकान मालिक केरी जली कटी सुनै से बची। हम ऐसे मकान मां रहित है। दादी का का मालूम। ई तौ श्यामा के लिए रोउती हैं। हुवां हमरे लरिका बच्चा हवा और धूप का तरसि रहे हैं। इतनी सीलन कि सांस लेना मुश्किल। शहर की कौनो जिन्दगी है? कीड़ा-मकोडा की तरह हम लोग बसर करति है। वहिमा ई श्यामा और धौरी की कौन गुजर बसर? लेकिन दादी रोय रही हैं तो कहूँ एक फांस हमरे मन मां करक रही है।
-का सोचि रहे हौ बचुवा? मन से खाव।
दादी हमरी थाली मां थोड़ा सो देसी घी डारि देती हैं। हम यंत्रवत खाय लागित है। शहर जायके खाय पियै का सहूरौ भूलि गयेन। बस भाग दौड़ आपाधापी। कहाँ अइसे बैठि के खाय मिलत है। अउ बइठेव होव तौ कौन दिवैया है। लइके खाय लेव। बच्चे और उनकी मां संब अपने-अपने इस्कूल जात हैं। जौ आवा लइके खाय लिहिस। हम थाली छाड़िके उठि गयेन। दादी हमार हाथ धोवावै लागी। 
-तनी आराम कै लेव भइया।
हम चारपाई पर पड़ि रहित है। का नारी स्वभाव है? काम सब दादी करिन और आराम करै का हमका कहती हैं। हमरे देस की आधी आबादी कितना काम करत है और तहूं वहिकी कोई कदर नाय। पावैं तौ गर्भ से नारी जाति केरा खात्मा कै दें। हमरे दिमाग मां हमार छोटी बिटिया उभरि आई। मन एक तरल वात्सल्य से भरि आवा। नारी तौ ई सृष्टि का सिंगार है। वहिका खतम कै देयकी सौचै वाले ई धरती खतम कै देवइया हैं। 
-अरे बबुआ। देख तौ कौन आवा है?
-कौन है दादी?
 हम उठि बइठेन।
-तोहार बचपने का दोस्त-बरकत-अरे बरकतुल्ला.