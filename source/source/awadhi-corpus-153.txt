जियै केर अधिकार
स्कूल के बीचौबीच पीपर केर बिरवा है। खूब घना और छांहीदार। पीपर के तरे वैसेव ठंडा रहत है। यौ बिरवा तौ बहुत पुराना है-जइसा पुरनिया लोग बतावा करत हैं। यहै बिरवा की छांही मां कबहूँ-कबहूँ इम्तिहानौ होय जात है। जब कबहूँ कक्षा मां छात्र जादा होइ जात है तो यहै बिरवा की छांही मां बैठाय दिये जात हैं। दुनिया मां बहुत कुछ होत है जो दिखाई नाय परत। बात न चीत कोई कोई आदमी एकदम बड़ा आदमी होइ जात है और दूसरा शिक्षा,बुद्धि और क्षमता होत भये भी नीचे जाय लागत है। यौ आजादी झूठी है। लाउडस्पीकर चिल्लात है,पर हम तौ ठहरेन इतिहास के मास्टर। हमका तौ सब अच्छा-अच्छा पढ़ावैक है। आजादी के बाद से देस कहां-कहां तरक्की कइगा सब याद करावैक है। आज सवेरे से मन बहुत खिन्न है। बार-बार अइसा लागत है कुछ गलत होइगा। हमार मन कल से परेशान है। अबहीं मानौ सामने केरी बात है हम अपनी कक्षा का रूस की क्रान्ति पढ़ाय रहे रहन।