इस्कूल मां एक हमसेव बुजुरग मास्टर साहेब हैं,दुइ नव जवान मास्टर रहैं और डरइबर। सब मिलाय के पांच जने रहयँ। अब गाड़ी हिचकोला लइके चली। हम पंच बहुतै खुस रहन जइसे हमरै बियाहु होय जात है। पचास किलोमीटर तक रोड बढ़िया रहै,आगे चहला मिलब सुरु होयगा। गाड़ी लहरा खाइकै रुकिगै। हम पंच घबड़ाय गेन।
-अरे डिरेबर। का होइगा?
-कछू नाय साहेब। सड़क पइहां पानी भरां है।
-तउ। 
-तउ सब जन उतरि लेव। धक्का लगावैक परी।
हम उतरेन। सड़क केरा हाल वइसेन रहै जस कामायनी केर महाप्रलय यहे सड़क पर भवा होय। बुढ़ऊ मास्टर गाड़िम बैठे रहे। हम पंच धक्का लगावैक तय्यार भयेन। पैंट केरे पहुँचा नीचेस मोड़ि लीन्हे गे। हमार आठ सै का नवा जूता पानिम फचर फचर करइ लाग। तेहिके साथे हमार दिलौ रोय रहा रहै। धक्का लगै लाग। गाड़ी हिचकी अइस लेति चली। कंकर केरी बहुतै पातर रोड रहै। अब जगै जगै तौ चहला कीचर। बड़ी सान सेने चले रहन बरातै करै। का मालूम रहैं के धक्कौ लगावैक परी।
बुढ़ापेक सरीर। खूब भाई चारा निभायेन। अंग-अंग केरी चूलैं हिली जाय रही रहैं। गांव केरी पिंडोर जूतप चपकि गई रहै। रामै-राम कइके गाड़ी चहला सेने बाहर भई। आगेव रस्ता खराब रहै,लेकिन पीछेक तुलना मां स्वर्ग रहै। बिल्कुल अइस लाग जइसे नन्दन बन का आय गये हन। जूतेन पर चहला चपकि गा रहै। सूटी केरी दसा-दुरदसा तौ नरोत्तमदास कै सुदामा अइसि होयगै रहै। हाय। हाय। हमार आठ सै का जूता। खैर धीरे-धीरे हम पूछत-पाछत लरिकिनी केरे गांव तक पहुंचि गेन। राति क साढ़े आठ बजा रहै। बराति अबहिंव नाय आई रहै। जाड़े केरी राति। मालूम देय आधी राति होयगै। मेहरुवा जस हमार मारुति देखिन,जानिन यहै लरिकवा केर बाप आयगा।
अहिरन केरा गांव रहै। सबै मेहरुवा गाड़िक चारिउ वार सेने घेरि लिहिनि और गरियावै लागीं-आइगेव दहिजार चोदे। एतनि रातिम का अपनी अम्मा केरे पेटीकोट मा घुसे रहौ। मुंहझौंसे। आधे लरिका बच्चा भूखेन सोयगे। आए हैं दाढ़ी जार बराति लइकै। कुछ बोलतव नाय। हरामजादा। बुढ़वा। बक्कुरव नाय फोरत? हमरे मुंहिसे बोलौ नाय फूट। टुकुर-टुकुर,देखति रहिगेन। खोपड़िप मानौ बरैय्या नाचि रही रहैं। तब तक हमरे दुलहे राजा केरी सवारी आय गयी तौ जान बची। सेगरी मेहरुवा काम धाम मां लगि गई। दुलहा पहिलेस रोहांसा रहै। कहिसि-मरिगेन तीन सै