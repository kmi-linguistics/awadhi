रही हैं। उनका दर्द और परेशानी देखी नाय जात रहै। कैंसर धीमी मौत है। यहिमा,मरीज तड़प-तड़पके मरत है। वहिकी मौत घर भरेक का त्रासदी मां बदल देत है। बाबूजी के साथौ यहै होत रहा। यही सब झेलत-झेलत एक दिन बाबू जी नाय रहे। अम्मा जी कलेजे पर पत्थर रखि के बर्दाश्त किहिन। बाबूजी के साथ रहिके जौने आदर्श ओर सिद्धान्त वै लैके चली रहैं,मुसीबत की ई घड़ी मां वै उनका भूली नाय। और अडिग चट्टान की तरह थिर अम्मा जी दुनिया भर की बातैं वइसै सुनिके अनसुनी करति रहीं जइसे पुरइन के पात पर पानी नाय टिकै पावत है। बाबूजी की मौत पर पूरा घर आवै जाय वालेन और उनके खानदानिन से भरिगा रहै। मुन्ना भइया और अम्मा जी का जइसे कउनौ वजूदै नाय रहिगा रहै। अपने घर मां जइसे ऊ मेहमान होइगे रहैं। अम्मा जी की प्रसंसा करैक परी। ऊ तनिकौ विचलित नाय भईं। बड़े धैर्य से और बिना एकौ बूंद आंसू गिराये मुन्ना भइया का अपने आंचर की छाहीं मां अगोरे वै यौ त्रासदी बड़ी हिम्मत से झेलि लै गयीं। अम्मा जी के हाथ केरी चूड़ियां जब तोड़ी गयीं,मुन्ना भइया का करेज मुंह का आयगा। ऊ कहा चाहत रहै हमरी अम्मा जी का ऐतनी तकलीफ ना पहुंचाव। जरा धीरे से.....पर ऊ किशोर बालक के आंसू देखै वाला कौन रहै। वहिके चाचा चाची पूरे घर पर अधिकार कर लिहिन रहैं और लोग दबी जबान से ई कहि रहे रहैं कि जब तक मुन्ना भइया वयस्क ना होय जाई तब तक ऊ का कौनो अधिकार पिताकी जायदाद-रुपया-पैसा कोई चीज पर ना रही। वहिके चाचा मालिक रहि हैं। हिन्दू विधवा केरी दुर्दशा तौ आजी होत है। ई तो अठारहवीं सदी की विधवा केरा मामला रहै। अम्मा जी यंत्र की तरह सब रस्मै करति जाय रही रहैं। चूड़ी सिंगार विहीन अम्मा जी का चेहरा और हाथ पैर भयावह लगै लागे रहै। मुन्ना भइया एकान्त मां बिलखि-बिलखि के रोवत रहै। पर अम्मा जी निर्विकार। एक दिन चुपचाप मुन्ना भइया का बोलाय के कहिन-तू अपने बाबू जी के मुनीम के घर जाय के पूछ-बाबू जी कौनो वसीहत कै गे कि नाय। मुन्ना भइया उनका मुंह देखत रहिगा।
-जा बचवा जा। हियां तोका समझै वाला कोई नाय है। लोग चाहत है कि हम तुमरे बाबूजी की तस्वीर के साथ सती होय जाई। पर तू तौ जानत है तुमरे बाबूजी सती प्रथा के केतने खिलाफ रहैं। उनकी अन्तिम इच्छा पूरी कै रहे हन हम। तू नाबालिग है बचवा। तोरे चाचा लोग मालिक होयगे हैं। इन भेड़हन ते तुमका बचावैक है पूत जा।
अम्मा जी मुन्ना भइया के सिर पर हाथ फेरे लागी रहैं। अम्मा जी की गोदी मां मुंह छिपाय के मुन्ना भइया फूट-फूटि के रोवै लागा रहै। दुनिया ऐतनी बेरहम काहे है अम्मा। बाप केर साया तौ गवा,हमरी अम्मौ छीनि लेवइयाँ हैं। का रुपया पइसा