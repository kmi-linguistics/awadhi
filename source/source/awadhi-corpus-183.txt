कौन दुरदेव हम लोगन का बचपन छीनि के हमका युवावस्था मां धकेल देत है। बचपन की वै खुशी,मासूम शरारतें,इमली,झरबेरी,जंगलजलेबी,करौदा,शहतूत अमरुद,जामुन इनका सबका आनन्द बचपनै मां मिलत है। फिर तौ जिन्दगी ढ़ोवैक है। सुख शान्ति नाम की चिड़िया जिन्दगी से फुर्र से उड़ि जात है। रुकमी के साथौ यहै भवा। महतारी रोज बाप से लड़े कि अब सयानी बिटिया का नाव पर ना लै जावा करौ। पर बाप की आंखिन मां तौ नन्हीं रुक्मी बसी है। वौ अबहीं बड़ी कहां भई। वउ तौ बप्पा की उंगली पकड़ि के चलै वाली वहै नन्ही चिरैया। जइस पढ़ीस कक्का लिखिन हैं-बरसइ सातउ गुन चितवइ कंगला किसान की बिटिया।
तौ रुकमी भी जिधर देखै मंगल बरसै लगै,हवा गुनगुनाय,बादर झूमि झूमि जाय,फूल खिलि परैं रोशनी बिछि जाय। वहै रुकमी का एक परदेसी से प्यार होइगा। हमेशा हंसत रहै वाली रुकमी उदास,अनमन,खोयी-खोयी रहै लगी। परदेसी तौ परदेसी। एक दिन चलै जाना। रुकमी केरा दिल तोड़ि के वउ परदेसिउ चला गा। तब से उदास रुकमी नदी किनारे बैठि रहत है। हमरे मन मां बाबा कबीर की पंक्ति गूजैं लगत है-देख कबीरा जागि नदिया जरि कोइला भई। सच मां रुकमी कोइले होइगै। पानी जैसी कल कल छल-छल हंसीवाला खिलखिलात एक सुन्दर मुखड़ा सूखि के जइसे शंखी होइगा। रोज नदी के किनारे आय के घंटा-घंटा भर बस पानी ताकना-बहुत सारा पानी उन कजरारी आंखिन मां भी छुपा रहै। कुछ अपने बारे मां भी बताई-हम राजीव शरण शर्मा हमार जनम यहीं गोमती किनारे गांव लछिमनपुर मां भवा। हमरे पिता जी सेना मां हवलदार रहैं। हमका बचपने मां गांव छोड़के उनके साथ जायक परा। अपने बचपन की बहुत सारी यदैं अपने साथ लइ गये रहन हम। शहर मां पढ़ेन लिखेन हुवैं रहै लागेन। छुटटी मां घर आइत रहै। तौ खूब मजा आवै। दादी बाबा हियैं रहत रहैं। रोज खीर बनै। ताजे तरबूज खरबूजा,खीरा,ककड़ी-यौ स्वाद शहर मां कहां धरा। शहर मां बिजली बत्ती है,भौतिक सुख सुविधा है पर दुधाड़ी केरा,दही,मटठा और मौसमी फलसब्जी केरा स्वाद शहर मां कहां रक्खा है? हमार एक दोस्त रहा-बरकतुल्ला। गोराचिट्टा मुखड़ा,मासूम शकल,सिर पर कढ़ी भई दुपल्ली टोपी। हमार वहिकी बहुत पटरी खात रहै। ऊ हमरे घर आवै तौ हमरी दादी ऊका कुछ खाये पिये बिना ना जाय दे और हम वहिके हुवां जाई तौ ऊकी अम्मी गरी छुहारा से हमरी मुटठी भरि देय। अबै हमरे गांव मां हिन्दू मुसलमान मां छुआछूत माना जात है ना? हम ठहरेन
