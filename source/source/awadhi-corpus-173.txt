का मालिक से हमदर्दी रहति है। हम लोग तौ कीड़ा मकोड़ा हन उनके बरे।
-घोष साहब,बालश्रम कानून के अनुसार बच्चे से काम कराना इल्लीगल है। वी शुड रिपोर्ट टु द एडमिनिस्ट्रेटिव अथारिटीज।
-अरे छोड़िए,मैडम। क्यों पचड़े में पड़ती हैं? पकौड़े खाइये। सो टेस्टी। सफेद पैट कमीजवाले चटकारा लिहिन।
-मैं फिर कहती हूँ दिस इज इल्लीगल। साड़ी वाली मेहरुवा का चैन नाय परा।
-मिसेज सिंह। हम इस बादरेशन में क्यों पड़ें। ये सब तो चलता ही रहता है। अपना-अपना भाग्य है। इसे होटल पर बर्तन मांजना लिखा है तो मांज रहा है। दाढ़ी वाले बुकराती छांटिन। हमरे दिमाग मां कुछ छन्न से टूटा। हमरे भाग मां लिखा है बरतन मांजब। इनके भाग मां लिखा है चाय पकौड़ा डकारैक। को लिखिस है ई सब भाग कै खाता? हमका मिलि जाय तौ ऊ का मारे बिना ना छोडी।हमरै भाग ऐतना खराब लिखैक रहै?
खाय पी के साहब लोग गाड़ी मां बइठ गे। जैसंकर उनका बाहर तक छौड़े आये। हें हें करत हाथ जोड़े मालिक हमका नौटंकी के जोकर से कइसव कम नाय मालूम परि रहे रहैं। गाड़ी धुआं उड़ावत चली गै। हम खड़े रहिगेन। हमार तन्द्रा तबै टूट जब मालिक की गारी कान मां बम की तरह फटै लागीं-अरे सुकरुवा। हरामजादा। ई बर्तन का तोहार बाप धोई?
हम मशीन की तरह उठेन और जूठे बरतन बटोरैं लागेन। हमरे शरीरौ से बड़ा भगौना आपन पूरी कालिख लिए हमरी ओर मुखातिब रहै। सुकरु,तोहार तौ यहै जिन्दगी है। चलौ। ई गाड़ी मोटरै तौ आवा करिहैं। किस्मत केर लिखा थोड़ै बदलि जाई।