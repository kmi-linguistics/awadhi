अलविदा हमरे गांव। हम चलेन अपनी नई जिन्दगी की ओर। आज पुरखेन की डोर तोरि दिहेन। अब कुछ रहि नायगा ई गांव से नाता। दादी रहि रहि के आंचल से आंख पोंछि रही रहैं। हमका ई भावुकता के प्रदर्शन से बहुत चिढ़ है। अरे जो काम का है ऊ का रखौ। बाकी जाय देव। ई कोरी भावुकता से जिन्दगी थोड़ै चलत है।
नदी की धारा मां नाव डगमगात आगे बढ़ि रही रहै। अचानक पश्चिम की ओर से बादर उठे और देखतै देखत पानी झमाझम बरसै लाग। नाव जब तक किनारे लगै-लगै हम लोग पूरे भीगि गये रहन। घर तक पहुंचत-पहुंचत दादी का ज्वर होय आवा। कपड़ा बदलाय के तुलसी और काली मिर्च केरी चाय से कुछ आराम भवा। डाक्टर से दवा लावै की बात करिके हम ऊ जगह का मुआयना करै चलेन,जहां मकान बनावैक रहै। जेतनी जल्दी घर बनि जाय जान छूटै। लेकिन दूर के ढोल सुहावने लागत हैं। जब काम शुरू भा,तब पता चला कि यू काम ऐतना आसान नाय है। जब मजूर मिलि जाय तौ मिस्तरी गायब। दोनों एकटठा भे तौ भट्ठावाला टाइम से ईंट नाय दै पावै। सब करम होयगे दुइ कमरा बनवावै मां। सूख के कांटा होय गयेन। घर की तरफ ध्यान देय के लिए टाइमै कहां रहै। दादी सूखि के कांटा भई जाय रही रहै। ऊ कुछ कहै तौ बहुरिया और पोता-पोती खौंखियाय के दौरें। बिचारी गांव छोड़ि के बहुत परेशानी मां आय गयी रहैं। कहाँ गांव की वौ सुहानी बयार,हरा भरा माहौल और ई शहर की बज बजाती नाली,सिसियात घर दुआर। हमेशा सफाई की आदी दादी के मुंह से निवाला उतरना मुश्किल। ऊपर से बहू रूखा-सूखा देय तौ बुढ़ापे मां हजमौ करना मुश्किल। भगवान कइसे कटी? आखिर तिलमिलाय के दादी एक फैसला किहिन। शाम का जब हम घर आयेन तौ ऐतने दिन मां पहिली बार दादी हमका बोलाइन।
-बचुवा,तू हमका घरै छोड़ि आ।
-का? हुवां कइसे रहि हौ? अकेल?
हमका कुछ सूझा नाय।
-अकेल काहे? पूरा गांव है हमरे साथ। बरक्कत आय जात है। सुरसती है। हमार निपटि जाई। तू चिन्ता न कर।
ई तरह हमार एकौ ना सुनि के दादी फिर लौटि आई हैं अपने गांव मां। हम छोड़ै आये हन। वहै गोमती का किनारा-वहै बयार-नाव-रुकमी-सब वइसन